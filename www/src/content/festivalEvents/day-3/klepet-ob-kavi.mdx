---
  date: "Petek, 23. junij"
  time: "17.00 - 18.30"
  isoDate: "2023-06-23T17:00:00+0200"
  location: "Trg Davorina Jenka 12, 4207 Cerklje na Gorenjskem"
  locationShort: "Borštnikov vrt"
  locationEmbedURL: "https://www.google.com/maps/embed?pb=!1m14!1m8!1m3!1d11035.381083651773!2d14.4877931!3d46.2533037!3m2!1i1024!2i768!4f13.1!3m3!1m2!1s0x477ab433092f1209%3A0x6c35eb815662dbce!2sRojstna%20hi%C5%A1a%20Ignacija%20Bor%C5%A1tnika!5e0!3m2!1sen!2ssi!4v1686094869603!5m2!1sen!2ssi"
  price: 0
  title: "Klepet ob kavi"
  eventType: "Pogovor z Borštnikovimi nagrajenci"
  highlighted: true
  image: "/photos/events/klepet-ob-kavi.jpg"
---

## O dogodku

V prijetnem ambientu vrta Borštnikove domačije bomo lahko ob kavi prisluhnili pogovoru štirih igralcev, ki so na svoji karierni poti prejeli različne nagrade največjega slovenskega gledališkega festivala – Borštnikovega srečanja. Predstavniki različnih generacij, zaposleni v različnih gledališčih po Sloveniji, bodo izmenjali svoje izkušnje o igralskem poklicu, gledaliških trendih in osebnih izzivih. Pogovor bo povezovala priljubljena voditeljica in igralka ljubljanske Drame Zvezdana Mlakar, ki je tudi sama prejemnica Borštnikove nagrade za igro.

## O sodelujočih gostih

**Zvezdana Mlakar (1960)** je po študiju dramske igre in umetniške besede igrala v različnih slovenskih gledališčih in filmih.Od leta 1987 je članica ljubljanske Drame, poleg ustvarjanja tam pa pogosto sodeluje tudi z drugimi gledališči; igrala je v predstavi 5žensk.com, ki velja za prvo predstavo v Sloveniji s preseženo magično mejo 100.000 obiskovalcev. Širšo prepoznavnost ji je prineslo udejstvovanje na televizijskih zaslonih. V času vodenja pogovorne oddaje Zvezdana je bila dvakrat nominirana za naziv »Slovenka leta«. Po šestih letih poznovečerne pogovorne oddaje Zvezdana so to ukinili, igralka pa se je odločila, da bo skupaj z Rokom Smolejem, dolgoletnim urednikom njene oddaje, napisala knjigo, v katerih se spominja vseh pogovorov, ki so spremenili slovensko medijsko krajino, in kot izdaja naslov – Pogovori, ki so mi spremenili življenje – tudi njo samo.

**Lina Akif (1995)** se je šolala na Prvi gimnaziji Maribor, kjer je vsa štiri leta igrala na Prvem odru. Leta 2015 se vpisala na AGRFT, kjer je študirala in diplomirala pod mentorstvom Sebastijana Horvata in Nataše Barbare Gračner. Že v času študija je začela ustvarjati v gledališčih kot so Mini teater, MGL, PG Kranj, SLG Celje, APT. Pot nadaljuje tudi v Slovenskem mladinskem gledališču in na neodvisni sceni. V okviru Ulay Fundacije in Fotopuba je izvedla 72h performans Rada imam Slovenijo in Slovenija ima rada mene. V okviru AGRFT pa je pod mentorstvom Borisa Ostana izvedla magistrski performans iz dramske igre Slovenski pasijon. Na lanskoletnem Festivalu Borštnikovo srečanje je nastopila v štirih prestavah v tekmovalnem programu in prejela nagrado za najboljšo mlado igralko.

**Milena Zupančič (1946)**, prva dama slovenske gledališke in filmske igre, prvakinja in dolgoletna članica ljubljanske Drame, je v svoji petdesetletni karieri, ki jo brez predaha nadaljuje tudi v pokoju, odigrala več kot 120 gledaliških in več kot 80 filmskih in televizijskih vlog, s katerimi se je zapisala v kolektivno memorijo Slovencev. Za svoj dragocen ustvarjalni gledališki in filmski opus je bila nagrajena z najvišjimi nagradami in priznanji; več Borštnikovih, Sterijevih in puljskih aren, prejela je Borštnikov prstan (1999), Prešernovo nagrado za življenjsko delo (1993), na mednarodnem gledališkem festivalu v Makedoniji je postala nosilka prestižnega naslova igralka Evrope 2015, predsednik Borut Pahor ji je podaril zlati red za zasluge (2016), veliko priznanje za igralske dosežke je prejela iz rok predsedstva filmskega festivala SEE na pariški Univerzi Sorbonne Paris Cité (2019) …

**Peter Boštjančič (1952)** se je po končani II. gimnaziji v Mariboru vpisal na Filozofsko fakulteto v Ljubljani, smer primerjalna književnost. Leta 1976 je zaključil študij na AGRFT z diplomsko predstavo Ozri se v gnevu pod mentorskim vodstvom Franceta Jamnika. Igralski debi je doživel na odru SNG Maribor leta 1976 z vlogo Tanaska v uprizoritvi Simovićevega Čudeža v Šarganu. Sedemnajst let je bil zaposlen v SLG Celje, sodeloval pa je tudi s PDG Nova Gorica, PDG Kranj, Gledališčem Pekarna Ljubljana … Leta 1997 se je redno zaposlil v Drami SNG Maribor. Leta 1998 je ustanovil Studio Gledališče. Za dolgoletno delo z mladimi gledališkimi navdušenci, okronano z uspešnimi projekti oz. odmevnimi gledališkimi predstavami, je v letu 2009 prejel zlato plaketo ZKD Slovenije. Poleg številnih drugih nagrad je postal leta 2020 dobitnik Borštnikovega prstana.
